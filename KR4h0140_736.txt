# -*- mode: mandoku-view; -*-
#+TITLE: 御定全唐詩
#+DATE: 2015-08-25 00:41:01.347940
#+PROPERTY: ID KR4h0140
#+PROPERTY: BASEEDITION WYG    
#+PROPERTY: JUAN 卷七百三十六
<pb:KR4h0140_WYG_736-1a>¶
　欽定四庫全書¶
御定全唐詩巻七百三十六¶
　　王仁裕¶
　王仁裕字德輦天水人初爲秦州判官入蜀爲中書舎¶
　人翰林學士歷唐晉漢終户部尚書罷爲太子少保周¶
　顯德初卒仁裕曉音律喜爲詩嘗集平生所作詩爲西¶
　江集今編爲一巻¶
　　　　從蜀後主幸秦州上梓潼山¶
<pb:KR4h0140_WYG_736-1b>¶
　綵仗拂寒煙鳴騶在半天黄雲生馬足白日下松巔盛¶
　德安疲俗仁風扇極邊前程問成紀此去尚三千¶
　　　　和蜀後主題劒門¶
　孟陽曾有語刋在白雲稜李杜常挨托孫劉亦恃憑庸¶
　才安可守上德始堪矜暗指長天路濃巒蔽幾層¶
　　　　荆南席上詠胡琴妓二首(一作奉使荆南髙從/誨筵上聽彈胡琴)¶
　紅妆齊抱紫檀槽一抹朱弦四十條湘水淩波慚鼓瑟¶
　秦樓明月罷吹簫寒敲白玉聲偏婉㬉逼黄鶯語自嬌¶
<pb:KR4h0140_WYG_736-2a>¶
丹禁舊臣來側耳骨清神爽似聞韶(十國春秋髙從誨/世家注載首二句)¶
(云是從/誨作)¶
玉纎挑落折冰聲散入秋空韻轉清二五指中句塞鴈¶
十三絃上囀春鶯譜從陶室偷將妙曲向秦樓寫得成¶
無限細腰宫裏女就中偏愜楚王情¶
　　　題麥積山天堂(玉堂閒話云麥積山者北跨清/渭南漸兩當岡巒崛起一石髙)¶
　　　(萬尋其青雲之半梯空架險有散花樓由西閤/懸梯而上有萬菩薩堂並就石鑿成自此室之)¶
　　　(上有一龕謂之天堂空中倚一獨梯至此萬中/無一人敢登者仁裕獨登之仍題詩于天堂西)¶
<pb:KR4h0140_WYG_736-2b>¶
　　　(壁前唐末/辛未年也)¶
躡盡懸空萬仭梯等閑身共白雲齊簷前下視羣山小¶
堂上平分落日低絶頂路危人少到古巗松健鶴頻棲¶
天邊爲要留名姓拂石殷勤身自題¶
　　　題斗山觀(玉堂閒話云興元斗山觀自平川聳/起一山四靣懸絶其上方於斗底故)¶
　　　(號之有唐公昉飲李八百仙酒全家拔宅之跡/仁裕辛已嵗爲節度判官嘗以片板題詩於觀)¶
　　　(癸未年入蜀因謁嚴真觀見斗山詩牌在焉不/知所來舊説云斗山一洞與嚴真觀井相通也)¶
霞衣欲舉醉陶陶(公昉家飲八百洗/瘡酒醉而上昇)不覺全家住絳霄¶
<pb:KR4h0140_WYG_736-3a>¶
拔宅只知雞犬在上天誰信路岐遥三清遼廓抛塵夢¶
八景雲煙事早朝爲有故林蒼柏健露華凉葉鎖金飇¶
　　　題孤雲絶頂淮隂祠(玉堂閒話云興元之南有/大竹路通巴州深谿峭巗)¶
　　　(捫蘿一上三日逹山頂復登嶺其絶頂謂之孤/雲兩角彼中諺云孤雲兩角去天一握淮隂侯)¶
　　　(祠在焉昔漢祖不用韓信遯歸西楚蕭相國追/之及于兹山故立廟貌仁裕嘗佐褒梁帥王思)¶
　　　(同南伐巴人往返/登陟留題于祠)¶
一握寒天古木深路人猶説漢淮隂孤雲不掩興亡䇿¶
兩角曽懸去住心不是冕旒輕布素豈勞丞相遠追尋¶
<pb:KR4h0140_WYG_736-3b>¶
當時若放還西楚尺寸中華未可侵¶
　　　和韓昭從駕過白衛嶺¶
龍斾飄颻指極邊到時猶更二三千登髙曉蹋巉巗石¶
冐冷朝衝斷續煙自學漢皇開土宇不同周穆好神仙¶
秦民莫遣無恩及大散關東别有天¶
　　　賀王溥入相(石林詩話云仁裕知貢舉取王溥/爲狀元溥時年二十六後六年溥)¶
　　　(拜相時仁裕猶致/仕無恙賀以詩)¶
一戰文場抜趙旗便調金鼎佐無爲白麻驟降恩何極¶
<pb:KR4h0140_WYG_736-4a>¶
黄髪初聞喜可知跋勅案前人到少築沙堤上馬歸(一/作)¶
(蹄/)遲立班始得遥相見親洽爭如未貴時¶
　　　與諸門生春日㑹飲繁臺賦¶
柳隂如霧絮成堆又引門生飲古臺淑景即隨風雨去¶
芳樽宜命管弦開謾誇列鼎鳴鐘貴寧免朝烏夜兔催¶
爛醉也須詩一首不能空放馬頭回¶
　　　示諸門生¶
一百一十四門生春風初長羽毛成擲金換得天邊桂¶
<pb:KR4h0140_WYG_736-4b>¶
鑿壁偷將榜上名何幸不才逢聖世偶將疎網罩羣英¶
衰翁漸老兒孫小異日知誰略有情¶
　　　過平戎谷弔胡翽(翽有文學佐荆湖藩幕善草/軍書蔑視副軍搆之主帥盡)¶
　　　(室坑平戎谷仁/裕過而弔之)¶
立馬荒郊滿目愁伊人何罪死林邱風號古木悲長在¶
雨濕寒莎涙暗流莫道文章爲衆嫉只應輕薄是身讐¶
不緣魂寄孤山下此地堪名鸚鵡洲¶
　　　奉詔賦劒州途中鷙獸(蜀後主幸秦川至劍州/西鷙獸於路左叢林間)¶
<pb:KR4h0140_WYG_736-5a>¶
　　　(躍出搏一人去至行宫顧問臣僚皆陳恐懼命/仁裕及李浩弼等賦之後主覧之大笑曰二臣)¶
　　　(之詩各/有旨)¶
劒牙釘舌血毛腥窺算勞心豈暫停不與大朝除患難¶
惟餘當路食生靈從將户口資嚵口未委三丁稅幾丁¶
今日帝王親出狩白雲巗下好藏形¶
　　　放猿(仁裕從事漢中有獻猿兒者憐其黠慧育/之名曰野賓經年壯大跳擲頗爲患繋紅)¶
　　　(綃於頸題/詩送之)¶
放爾丁寧復故林舊來行處好追尋(一作舊時侣/伴好相尋)月明¶
<pb:KR4h0140_WYG_736-5b>¶
巫峽堪憐靜路隔巴山莫厭深(一作耐寒不憚霜中/宿隐跡從教霧裏深)棲¶
宿(一作/歸去)免勞青嶂夢躋攀應愜白雲心三秋果熟松梢¶
健任抱髙枝徹曉吟¶
　　　遇放猿再作(仁裕罷職入蜀行次漢江壖嶓冡/廟前見一巨猿捨羣而前於道畔)¶
　　　(古木間垂身下顧紅綃宛在以野賓呼之聲/聲應立馬移時不覺惻然遂繼之一篇云)¶
嶓冢祠前漢水濱飲猿連臂下嶙峋漸來子細窺行客¶
認得依稀是野賓月宿縱勞羈絏夢松餐非復稲粱身¶
數聲腸斷和雲呌識是前時舊主人¶
<pb:KR4h0140_WYG_736-6a>¶
　　　　句¶
　鐵鎖寨門扃白日大張旗幟插青天(大散/關)¶
　¶
　¶
　¶
　¶
　¶
　¶
<pb:KR4h0140_WYG_736-6b>¶
　¶
　¶
　¶
　¶
　¶
　¶
　¶
御定全唐詩巻七百三十六¶
