# -*- mode: mandoku-view; -*-
#+TITLE: 御定全唐詩
#+DATE: 2015-08-25 00:40:58.089868
#+PROPERTY: ID KR4h0140
#+PROPERTY: BASEEDITION WYG    
#+PROPERTY: JUAN 卷六百六十九
<pb:KR4h0140_WYG_669-1a>¶
　欽定四庫全書¶
御定全唐詩巻六百六十九¶
　　章碣¶
　章碣孝標之子登乾符進士第後流落不知所終詩一¶
　巻¶
　　　　城南偶題¶
　誰家朱閣道邊開竹拂欄干滿壁苔野水不知何處去¶
　遊人却是等閒來南山氣聳分紅樹北闕風髙隔紫台¶
<pb:KR4h0140_WYG_669-1b>¶
　可惜登臨好光景五門須聽鼓聲迴¶
　　　　贈邊將¶
　千千鐵騎擁塵紅去去平吞萬里空宛轉龍蟠金劍雪¶
　連錢豹躩繡旗風行收部落歸天闕旋進封疆入帝聰¶
　只有河源與遼海如今全屬指麾中¶
　　　　桃源¶
　絶壁相欹是洞門昔人從此入仙源數株花下逄珠翠¶
　半曲歌中老子孫别後自疑園吏夢歸來誰信釣翁言¶
<pb:KR4h0140_WYG_669-2a>¶
山前空有無情水猶遶當時碧樹村¶
　　　曲江¶
日照香塵逐馬蹄風吹浪濺幾回隄無窮羅綺塡花徑¶
大半笙歌占麥畦落絮却籠他樹白嬌鶯更學别禽啼¶
秪縁頻燕蓬洲客引得遊人去似迷¶
　　　送聿岫郎中典泗州(一作癸丑歲毗/陵㑹中貽同老)¶
玉皇恩詔别星班去壓徐方分野間有鳥盡巢垂汴柳¶
無樓不到(一作/對)隔淮山旌旗漸向行時擁案牘應從到¶
<pb:KR4h0140_WYG_669-2b>¶
日閒想憶朝天獨吟坐旋飛(一作/攜)新作過秦關¶
　　　贈婺州蘇員外¶
帝念瓊枝欲並芳星分婺女寄仙郎鸞從闕下雖辭侶¶
鴈到江都却續行(員外弟冲/時任衢州)煙月一時捜古跡山川兩¶
地植甘棠即看龍虎西歸去便佐羲軒活萬方¶
　　　寄友人¶
謝家山水屬君家曽共持鉤擲歲華竹裏竹雞眠蘚石¶
溪頭鸂鶒踏金沙登樓夜坐三層月接果春看五色花¶
<pb:KR4h0140_WYG_669-3a>¶
昨日西風動歸思滿船凉葉在天涯¶
　　　雨¶
低着煙花漠漠輕正堪吟坐掩柴扄亂沾細網垂窮巷¶
斜送陰雲入古㕔鎖却暮愁終不散添成春醉轉難醒¶
霽來還有風流事重染南山一遍青¶
　　　觀錫宴¶
傾朝朱紫正駢闐紅杏青莎映廣筵不道樓臺無錦繡¶
只愁塵土撲神仙魚銜嫩草浮池面蝶趂飛花到酒邊¶
<pb:KR4h0140_WYG_669-3b>¶
日暮驊騮相擁去幾人沉醉失金鞭¶
　　　城東即事¶
閒尋香陌鳳城東時暫開襟向逺風玉笛一聲芳草外¶
錦鴛雙起碧流中苑邊花竹濃如繡渭北山川澹似空¶
回首漢宫煙靄裏天河金閣未央宫¶
　　　夏日湖上即事寄晉陵蕭明府¶
亭午羲和駐火輪開門嘉樹庇湖濆行來賔客竒茶味¶
睡起兒童帶簟紋屋小有時投樹影舟輕不覺入鷗羣¶
<pb:KR4h0140_WYG_669-4a>¶
陶家豈是無詩酒公退堪驚日已曛¶
　　　對月¶
殘霞巻盡出東溟萬古難消一片氷公子踏開香徑蘚¶
美人吹滅畫堂燈璚輪正輾丹霄去銀箭休催皓露凝¶
别有洞天三十六水晶臺殿冷層層(一作/難登)¶
　　　浙西送杜晦侍御入關¶
紫詔徴賢發帝聰繡衣行處撲香風鶚歸秦樹幽禽散¶
星出吳天列舍空捧日思馳仙掌外朝宗勢動海門中¶
<pb:KR4h0140_WYG_669-4b>¶
鞭鞘所拂三千里多少諸侯合避驄¶
　　　寄江東道友¶
野亭歌罷指西秦避俗爭名興各新碧帶黄麻呈縹緲¶
短竿長線弄因循夜潮分巻三江月曉騎齊驅九陌塵¶
可惜人間好聲勢片帆羸馬不相親¶
　　　下第有懐¶
故鄉朝夕有人還欲作家書下筆難滅燭何曾妨夜坐¶
傾壺不獨為春寒遷來鶯語雖堪聽落了楊花也怕看¶
<pb:KR4h0140_WYG_669-5a>¶
但使他年遇公道月輪長在桂珊珊¶
　　　春日經湖上友人别業¶
何處狂歌破積愁攜觴共下木蘭舟緑泉濺石銀屏濕¶
黄鳥逄人玉笛休天借煙霞裝島嶼春舖錦繡作汀洲¶
一年一電逡巡事不合花前不醉逰¶
　　　長安春日¶
春日皇家瑞景遲東風無力雨㣲㣲六宫羅綺同時泊¶
九陌煙花一様飛暖著柳絲金蘂重冷開山翠雪稜稀¶
<pb:KR4h0140_WYG_669-5b>¶
輸他得路蓬洲客紅緑山頭爛醉歸¶
　　　陪浙西王侍郎夜宴¶
深鎖雷門宴上才旋看歌舞旋傳杯黄金鸂鶒當筵睡¶
紅錦薔薇映燭開稽嶺好風吹玉佩鏡湖殘月照樓臺¶
小儒末座頻傾耳秪怕城頭畫角催¶
　　　春别¶
擲下離觴指亂山趨程不待鳳笙殘花邊馬嚼金銜去¶
樓上人垂玉筯看柳陌雖然風裊裊蔥河猶自雪漫漫¶
<pb:KR4h0140_WYG_669-6a>¶
殷勤莫厭貂裘重恐犯三邊五月寒¶
　　　送謝進士還閩¶
百越風煙接巨鼇還郷心壯不知勞雷霆入地建溪險¶
星斗逼人梨嶺髙却擁木綿吟麗句便攀龍眼醉香醪¶
名場聲利喧喧在莫向林泉改鬢毛¶
　　　焚書坑¶
竹帛煙銷帝業虚關河空鎖祖龍居坑灰未冷山東亂¶
劉項元來不讀書¶
<pb:KR4h0140_WYG_669-6b>¶
　　　東都望幸(紀事云髙湘侍郎南遷歸闕途次連/江連州邵安石以所業獻遂挈至輦)¶
　　　(下湘主文安石擢第/碣賦東都望幸刺之)¶
懶修珠翠上髙臺睂月連娟恨不開縱使東巡也無益¶
君王自領美人來¶
　　　旅舍早起¶
跡暗心多感神疲夢不遊驚烏同厭夜獨樹對悲秋曉¶
角和人戰殘星入漢流門前早行子敲鐙唱離憂¶
　　　癸卯歲毘陵登髙㑹中貽同志¶
<pb:KR4h0140_WYG_669-7a>¶
　流落常嗟勝㑹稀故人相遇菊花時鳳笙龍笛數巡酒¶
　紅樹碧山無限詩塵土十分歸舉子乾坤大半屬偷兒¶
　長楊羽獵須留本開濟重為闕下期¶
　　　　上元夜建元寺觀燈呈智通上人¶
　建元看别(一作/列)上元燈處處迴廊鬬火層珠玉亂抛髙¶
　殿佛綺羅深拜逺山僧臨風走筆思呈恵到曉行禪合¶
　伴能無限喧闐留不得月華西下露華凝¶
　　　　變體詩(蔡寛夫詩話碣詩平/側各一韻自號變體)¶
<pb:KR4h0140_WYG_669-7b>¶
　東南路盡吳江畔正是窮愁暮雨天鷗鷺不嫌斜兩㟁¶
　波濤欺得逆風船偶逄島寺停帆看深羡漁翁下釣眠¶
　今古若論英逹筭鴟夷髙興固無邊¶
　¶
　¶
　¶
　¶
御定全唐詩巻六百六十九¶
