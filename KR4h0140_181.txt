# -*- mode: mandoku-view; -*-
#+TITLE: 御定全唐詩
#+DATE: 2015-08-25 00:40:41.136668
#+PROPERTY: ID KR4h0140
#+PROPERTY: BASEEDITION WYG    
#+PROPERTY: JUAN 卷一百八十一
<pb:KR4h0140_WYG_181-1a>¶
　欽定四庫全書¶
御定全唐詩巻一百八十一¶
　　李白¶
　　　　安州應城玉女湯作(荆州記云常有玉/女乗車投此泉)¶
　神女歿幽境湯池流大川隂陽結炎炭造化開靈泉地¶
　底爍朱火沙傍歊素烟沸珠躍明(一作/晴)月皎鏡函空天¶
　氣浮蘭芳滿色漲桃花然精覽萬殊入潜行七澤連愈¶
　疾功莫尚變盈道乃全濯濯氣清泚(一作濯纓/掬清泚)晞髪弄¶
<pb:KR4h0140_WYG_181-1b>¶
　潺湲散下楚王國分澆宋玉田可以奉廵幸柰何隔窮¶
　偏獨随朝宗水赴海輸微㳙¶
　　　　之廣陵宿常二南郭幽居¶
　緑水接柴門有如桃花源忘憂或假草滿院羅叢萱暝¶
　色湖上來微雨飛南軒故人宿茅宇夕鳥棲楊園還惜¶
　詩酒别深為江海言明朝廣陵道獨憶此傾樽¶
　　　　夜下征虜亭(丹陽記亭是晉太安中征虜/将軍謝安所立因以為名)¶
　船下廣陵去月明征虜亭山花如繡頬江火似流螢¶
<pb:KR4h0140_WYG_181-2a>¶
　　　下途歸石門舊居¶
吳山高越水清握手無言傷别情将欲辭君挂帆去離¶
魂不散煙郊樹此心鬰悵誰能論有愧叨承國士恩雲¶
物共傾三月酒嵗時同餞五侯門羡君素書常滿案含¶
丹照白霞色爛余嘗學道窮冥筌夢中往往逰仙山何¶
當脫屣謝時去壺中别有日月天俯仰人間易凋朽鍾¶
峰五雲在軒牖惜别愁窺玉女窗歸来笑把洪厓手隐¶
居寺隠居山陶公錬液棲其間靈神閉氣昔登攀恬然¶
<pb:KR4h0140_WYG_181-2b>¶
但覺心緒閒數人不知㡬甲子昨夜(一作/来)猶帶氷霜顔¶
我離雖則嵗物改如今了然識所在别君莫道不盡歡¶
懸知樂客遥相待石門流水徧桃花我亦曽到秦人家¶
不知何䖏得雞豕就中仍見繁桑麻翛然逺與世事間¶
装鸞駕鶴又復逺何必長従七貴逰勞生徒聚萬金産¶
挹君去長相思雲逰雨散從此辭欲知悵别心易苦向¶
暮春風楊栁絲¶
　　　客中行¶
<pb:KR4h0140_WYG_181-3a>¶
蘭陵美酒鬰金香玉椀盛來琥珀光但使主人能醉客¶
不知何處是他鄉¶
　　　太原早秋¶
嵗落衆芳歇時當大火流霜威出塞早雲色渡河秋夢¶
繞邉城月心飛故國樓思歸若汾水無日不悠悠¶
　　　奔亡道中五首¶
蘓武天山上田横海島邉萬重闗塞斷何日是歸年¶
亭伯去安在李陵降未歸愁容變海色短服改胡衣¶
<pb:KR4h0140_WYG_181-3b>¶
談笑三軍却交㳺七貴疎仍留一隻箭未射魯連書¶
函谷如玉闗㡬時可生還洛陽為易水嵩嶽是燕山俗¶
變𦍑胡語人多沙塞顔申包惟慟哭七日鬢毛斑¶
淼淼望湖水青青蘆葉齊歸心落何䖏日沒大江西歇¶
馬傍春草欲行逺道迷誰忍子規鳥連聲向我啼¶
　　　郢門秋懐¶
郢門一為客巴月三成弦朔風正揺落行子愁歸旋杳¶
杳山外日茫茫江上天人迷洞庭水鴈度瀟湘煙清曠¶
<pb:KR4h0140_WYG_181-4a>¶
諧宿好緇磷及此年百齡何蕩漾萬化相推遷空謁蒼¶
梧帝徒尋溟海仙巳聞蓬海淺豈見三桃圎倚劍増浩¶
歎捫襟還自憐終當逰五湖濯足滄浪泉¶
　　　至鴨欄驛上白馬磯贈裵侍御¶
側疊萬古石横為白馬磯亂流若電轉舉櫂揚珠輝臨¶
驛卷緹幕升堂接繡衣情親不避馬為我解霜威¶
　　　荆門浮舟望蜀江¶
春水月峡来浮舟望安極正是桃花流依然錦江色江¶
<pb:KR4h0140_WYG_181-4b>¶
色緑且明茫茫與天平逶迤巴山盡揺曵楚雲行雪照¶
聚沙鴈花飛出谷鶯芳洲却巳轉碧樹森森迎流目浦¶
烟夕揚帆海月生江陵識遥火應到渚宫城¶
　　　上三峡¶
巫山夹青天巴水流若兹巴水或可盡青天無到時三¶
朝上黄牛三暮行太遲三朝又三暮不覺鬢成絲¶
　　　自巴東舟行經瞿唐峡登巫山最高峰晩還題¶
　　　壁¶
<pb:KR4h0140_WYG_181-5a>¶
江行㡬千里海月十五圎始經瞿塘峡遂歩巫山巔巫¶
山髙不窮巴國盡所歴日邉攀垂蘿霞外倚穹石飛歩¶
凌絶頂極目無纎烟却顧失丹壑仰觀臨青天青天若¶
可捫銀漢去安在望雲知蒼梧記水辨瀛海周逰孤光¶
晩歴覽幽意多積雪照空谷悲風鳴森柯歸途行欲曛¶
佳趣尚未歇江寒早啼猿松暝巳吐月月色何悠悠青¶
猨響啾啾辭山不忍聴揮筞還孤舟¶
　　　早發白帝城(一作白帝/下江陵)¶
<pb:KR4h0140_WYG_181-5b>¶
朝辭白帝彩雲間千里江陵一日還兩岸猨聲啼不盡¶
輕舟巳過萬重山¶
　　　秋下荆門¶
霜落荆門江樹空布帆無恙挂秋風此行不為鱸魚鱠¶
自愛名山入剡中¶
　　　江行寄逺¶
刳木出吳楚危槎百餘尺疾風吹片帆日暮千里隔别¶
時酒猶在巳為異鄉客思君不可得愁見江水碧¶
<pb:KR4h0140_WYG_181-6a>¶
　　　宿五松山下荀媪家¶
我宿五松下寂寥無所歡田家秋作苦鄰女夜舂寒跪¶
進雕胡飯月光眀素盤令人慚漂母三謝不能餐¶
　　　下涇縣陵陽溪至澁灘¶
澁灘鳴嘈嘈兩山足猨猱白波若巻雪側足不容舠漁¶
子與舟人撐折萬張篙¶
　　　下陵陽㳂髙溪三門六刺灘¶
三門横峻灘六刺赱波瀾石驚虎伏起水状龍縈盤何¶
<pb:KR4h0140_WYG_181-6b>¶
慚七里瀨使我欲垂竿¶
　　　夜泊黄山聞殷十四呉唫¶
昨夜誰為呉㑹吟風生萬壑振空林龍驚不敢水中卧¶
猿嘯時聞巗下音我宿黄山碧溪月聴之却罷松間琴¶
朝來果是滄洲逸酤酒醍(一作/提)盤飯霜栗半酣更發江¶
海聲客愁頓向杯中失¶
　　　宿鰕湖¶
雞鳴發黄山暝投鰕湖宿白雨暎寒山森森似銀竹提¶
<pb:KR4h0140_WYG_181-7a>¶
携採鈆客結荷水邉沐半夜四天開星河爛人目眀晨¶
大樓去岡隴多屈伏當與持斧翁前溪伐雲木¶
　　　西施¶
西施越溪女出自苧蘿山秀色掩今古荷花羞玉顔浣¶
紗弄碧水自與清波閒皓齒信難開沉吟碧雲間勾踐¶
徴絶艶揚蛾入呉闗提携館娃宫杳𣺌詎可攀一破夫¶
差國千秋竟不還¶
　　　王右軍¶
<pb:KR4h0140_WYG_181-7b>¶
右軍夲清真瀟灑出(一作/在)風塵山隂過羽客愛此好鵞¶
賔掃素冩道經筆精妙入神書罷籠鵞去何曽别主人¶
　　　上元夫人¶
上元誰夫人偏得王母嬌嵯峩三角髻餘髪散垂腰裘¶
披青毛錦身著赤霜袍手提嬴女兒閒與鳯吹簫眉語¶
兩自笑忽然随風飄¶
　　　蘇䑓覽古¶
舊苑荒䑓楊栁新菱歌清唱不勝春只今惟有西江月¶
<pb:KR4h0140_WYG_181-8a>¶
曽照呉王宫裏人¶
　　　越中覽古¶
越王勾踐破呉歸義士還鄉(一作/家)盡錦衣宫女如花滿¶
春殿只今惟有鷓鴣飛¶
　　　商山四皓¶
白髪四老人昂藏南山側偃卧松雪間冥翳不可識雲¶
窗拂青靄石壁横翠色龍虎方戰爭於焉自休息秦人¶
失金鏡漢祖昇紫極隂虹濁太陽前星遂淪匿一行佐¶
<pb:KR4h0140_WYG_181-8b>¶
明聖(一作/兩)倐起生羽翼功成身不居舒巻在胸臆窅冥¶
合元化茫昧信難測飛聲塞天衢萬古仰遺則¶
　　　過四皓墓¶
我行至商洛幽獨訪神仙園綺復安在雲蘿尚宛然荒¶
涼千古跡蕪沒四墳連伊昔錬金鼎何年閉玉泉隴寒¶
惟有月松古漸無煙木魅風號去山精雨嘯旋紫芝髙¶
詠罷青史舊名傳今日併如此哀哉信可憐¶
　　　峴山懐古¶
<pb:KR4h0140_WYG_181-9a>¶
訪古登峴首憑高眺襄中天清逺峰出水落寒沙空弄¶
珠見逰女醉酒(一作/月)懐山公感歎發秋興長松鳴夜風¶
　　　蘇武¶
蘓武在匈奴十年持漢莭白鴈上林飛空傳一書札牧¶
羊邉地苦落日歸心絶渇飲月窟氷飢餐天上雪東還¶
沙塞逺北愴河梁别泣把李陵衣相看淚成血¶
　　　經下邳圯橋懐張子房¶
子房未虎嘯破産不為家滄海得壮士椎秦博浪沙報¶
<pb:KR4h0140_WYG_181-9b>¶
韓雖不成天地皆振動潜匿㳺下邳豈曰非智勇我來¶
圯橋上懐古欽英風惟見碧流水曽無黄石公歎息此¶
人去蕭條徐泗空¶
　　　金陵三首¶
晉家南渡日此地舊(一作/即)長安地即帝王宅山為龍虎¶
盤(一作碧宇樓䑓/滿青山龍虎盤)金陵空壮觀天塹(一作/江塞)浄波瀾醉客¶
回橈去呉歌且自歡(一作誰云/行路難)¶
地擁金陵勢城逥江(一作/漢)水流當時百萬户夹道起朱¶
<pb:KR4h0140_WYG_181-10a>¶
樓亡國生春草離宫沒古丘空餘後湖月波上對江(一/作)¶
(瀛/)州¶
六代興三國三杯為爾歌苑方秦地少(一作/小)山似洛陽¶
多古殿吳花草深宫晉綺羅併随人事滅東逝與(一作/只)¶
滄波¶
　　　秋夜板橋浦泛月獨酌懐謝朓¶
天上何所有迢迢白玉䋲斜低建章闕耿耿對金陵漢¶
水舊如練霜江夜清澄長川㵼落月洲渚曉寒凝獨酌¶
<pb:KR4h0140_WYG_181-10b>¶
板橋浦古人誰可徴𤣥暉難再得灑酒(一作/淚)氣填膺¶
　　　入彭蠡經松門觀石鏡緬懐謝康樂題詩書逰¶
　　　覽之志¶
謝公之彭蠡因此逰松門余方窺石鏡兼得窮江源将¶
欲(一作/欲将)繼風雅豈徒清心魂前賞逾所見後來道空存¶
况屬臨汎美而無洲渚喧漾水向東去漳流直南奔空¶
濛三川夕回合千里昬青桂隠遥月緑楓鳴愁猨水碧¶
或可采金精秘莫論吾将學仙去兾與琴髙言(一作過/彭蠡湖)¶
<pb:KR4h0140_WYG_181-11a>¶
(云謝公入彭蠡因此逰松門余方窺石鏡兼得窮江源/前賞跡可見後来道空存而欲繼風雅豈惟清心䰟雲)¶
(海方助興波濤何足論青嶂憶遥月緑蘿鳴愁猿水/碧或可採金膏秘莫言余将振衣去羽化出囂煩)¶
　　　廬江主人婦¶
孔雀東飛何處棲廬江小吏仲卿妻為客裁縫君自見¶
城烏獨宿夜空啼¶
　　　陪宋中丞武昌夜飲懐古¶
清景南樓夜風流在武昌庾公愛秋月乗興坐胡床龍¶
笛吟寒水天河落曉霜我心還不淺懐古醉餘觴¶
<pb:KR4h0140_WYG_181-11b>¶
　　　望鸚鵡洲懐禰衡¶
魏帝營八極蟻觀一禰衡黄祖斗筲人殺之受惡名呉¶
江賦鸚鵡落茟超羣英鏘鏘振金玉句句欲飛鳴鷙鶚¶
啄孤鳯千春傷我情五嶽起方寸隠然詎可平才高竟¶
何施寡識冒天刑至今芳洲上蘭蕙不忍生¶
　　　宿巫山下¶
昨夜巫山下猿聲夣裏長桃花飛緑水三月下瞿塘雨¶
色風吹去南行拂楚王髙丘懐宋玉訪古一霑裳¶
<pb:KR4h0140_WYG_181-12a>¶
　　　金陵白楊十字巷¶
白楊十字巷北夹湖溝道不見吳時人空生唐年草天¶
地有反覆宫城盡傾倒六帝餘古丘樵蘓泣遺老¶
　　　謝公亭(葢謝朓范/雲之所逰)¶
謝公離别處風景每生愁客散青天月山空碧水流池¶
花春暎日窗竹夜鳴秋今古一相接長歌懐舊逰¶
　　　紀南陵題五松山¶
聖逹有去就潜光愚其徳魚與龍同池龍去魚不測當¶
<pb:KR4h0140_WYG_181-12b>¶
時版築軰豈知傅説情一朝和殷羮光氣為列星伊尹¶
生空桑捐庖佐皇極桐宫放太甲攝政無愧色三年帝¶
道眀委質終輔翼曠哉至人心萬古可為則時命或大¶
繆仲尼将(一作/其)柰何鸞鳯忽覆巢麒麟不来過龜山蔽¶
魯國有斧且無柯歸来歸去来(一作歸去/來歸去)宵濟越洪波¶
　　　夜泊牛渚懐古(此地即謝尚聞/袁宏詠史處)¶
牛渚西江夜青天無片雲登舟望秋月空憶謝将軍余¶
亦能髙詠斯人不可聞明朝挂帆席(一作洞/庭去)楓葉落(一/作)¶
<pb:KR4h0140_WYG_181-13a>¶
(正/)紛紛¶
　　　姑孰十詠(一作李/赤詩)¶
　　　　姑孰溪¶
愛此溪水閒乗流興無極漾楫怕鷗驚垂竿待魚食波¶
翻曉霞影岸叠春山色何處浣紗人紅顔未相識¶
　　　　丹陽湖¶
湖與元氣連風波浩難止天外賈客歸雲間片帆起龜¶
㳺蓮葉上鳥宿蘆花裏少女櫂歸舟歌聲逐流水¶
<pb:KR4h0140_WYG_181-13b>¶
　　　　謝公宅¶
青山日将暝寂寞謝公宅竹裏無人聲池中虚月白荒¶
庭衰草徧廢井蒼苔積惟有清風閒時時起泉石¶
　　　　陵歊䑓¶
曠望登古䑓䑓髙極人目叠嶂列逺空雜花間平陸閒¶
雲入窗牖野翠生松竹欲覽碑上文苔侵豈堪讀¶
　　　　桓公井¶
桓公名已古廢井曽未竭石甃冷蒼苔寒泉湛孤月秋¶
<pb:KR4h0140_WYG_181-14a>¶
來桐暫落春至桃還發路逺人罕窺誰能見清徹(一作/潔)¶
　　　　慈姥竹¶
野竹攅石生含烟暎江島翠色落波深虚聲帶寒早龍¶
唫曽未聴鳯曲吹應好不學蒲栁凋貞心嘗自保¶
　　　　望夫山¶
顒望臨碧空怨情感離别江草不知愁巗花但争發雲¶
山萬重隔音信千里絶春去秋復來相思㡬時歇¶
　　　　牛渚磯¶
<pb:KR4h0140_WYG_181-14b>¶
絶壁臨巨川連峰勢相向亂石流洑間迴波自成浪但¶
驚羣木秀莫測精靈状更聴猿夜啼憂心醉江上¶
　　　　靈墟山¶
丁令辭世人拂衣向仙路伏錬九丹成方随五雲去松¶
蘿蔽幽洞桃杏深隐處不知曽化鶴遼海歸㡬度¶
　　　　天門山¶
逈出江山上雙峰自相對岸暎松色寒石分浪花碎㕘¶
差逺天際縹緲晴霞外落日舟去遥迴首沉青靄¶
<pb:KR4h0140_WYG_181-15a>¶
　¶
　¶
　¶
　¶
　¶
　¶
　¶
　¶
<pb:KR4h0140_WYG_181-15b>¶
　¶
　¶
　¶
　¶
　¶
　¶
御定全唐詩卷一百八十一¶
